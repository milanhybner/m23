<meta charset="utf-8">

**Plavecká výuka**
  PaedDr. Karel Kovařovic
  Katedra plaveckých sportů
  Fakulta tělesné výchovy a sportu UK v Praze,
  ČOS, župa Podbělohorská
  [🖉][]

[🖉]: http://www.m23.cz/2S0CDAyjOgoDhDlryI3l.md.html?noformat

# Úvod

První a asi nejdůležitější krok je rozhodnutí. Nikoliv někoho, ale toho, kdo se chce naučit plavat. Toto rozhodnutí není omezeno věkem a pro veškeré účastníky plavecké výuky platí stejné zásady a pedagogické přístupy. Jen doba osvojení jednotlivých vyučovaných dovedností může být různá Než začneme s dovednostní náplní, je nutné akceptovat podmínky výuky, tedy prostředí (místo, zázemí i bazén). Výuka může probíhat na mělčině, došlapné hloubce i na hlubokém (sportovním) bazénu. Dále ovlivňuje kvalitu výuky osobnost učitele (cvičitele).

Další z podstatných faktorů, zejména u dětí, je druh a kvalita používaných plaveckých pomůcek. Na trhu je jich značné množství, ale ve výuce nám postačí plavecká deska a poolboy (nadlehčení dolních končetin), případně odnímatelný pás pevně připnutý do pasu cvičence. Ve výuce užíváme pomůcky k adaptaci na vodní prostředí, pro vybraná technická cvičení, případně při výuce na hluboké vodě. Zásadně se vyhneme nafukovacím rukávkům či plaveckým kruhům. Obě pomůcky jsou pro plaveckou výuku velmi nebezpečné. Pokud cvičenec vnímá prostředí i cvičitele bezproblémové, můžeme přistoupit k vlastní dovednostní náplni.

# Základní plavecké dovednosti

První etapou plavecké výuky jsou základní plavecké dovednosti. Tato část je přípravnou částí plavecké výuky a nezaměřuje se na žádný plavecký způsob (PZ). Jedná se o zvládnutí dovedností, které jsou součásti všech PZ. Jejich bezproblémové provedení je podmínkou k další výuce vybraného PZ.

Přípravná etapa plavecké výuky (PV) tedy zahrnuje následující skupiny dovedností:

- Adaptace na vodní prostředí
- Záběrové pohyby
- Plavecké dýchání
- Orientace pod hladinou
- Základní skoky a pády
- Vznášení se a polohování, splývavé polohy

Důležité je, že žádná z uvedených dovednostních skupin není limitována dobou výuky (počtem hodin). Pro zahájení další výukové etapy existuje pouze jedno kritérium, a to bezproblémové zvládnutí konkrétní dovednosti. Předčasný přechod do vyšších etap PV má za následek pouze částečné zvládnutí určité dovednosti a tím tvorbu tzv. poloplavce. Ten je pro volný pohyb ve vodě velmi nebezpečný nejen sobě, ale i svému okolí.

# Přípravná etapa plavecké výuky

Náplň jednotlivých etap:

## Adaptace na vodní prostředí

Cílem adaptačního obsahu je vnímání vodního prostředí jako prostředí bezproblémového. Voda je chladná, hustá a klade při pohybu odpor, ale také umožňuje se do vody opřít a odrazit se. Ideálním prostředkem této skupiny jsou různé hry. Emoce umožní potlačit případné negativní reakce na neobvyklé prostředí.

## Záběrové pohyby

V této části se naučí cvičenci využívat hustší prostředí vody k odrazu a zrychlení pohybu vpřed i vzad. Maximálně opět využijeme různé hry jako např. mlýnek, jak se vlní rybička, soutěživé přeběhy apod. Zapojujeme střídavou práci paží vpřed i vzad, různé otočky i bez kontaktu se dnem. Automatické nastavení záběrových ploch ověříme zvládnutím tzv. „scullingu”, česky ploutvování. Jedná se o trvalé nastavení dlani a předloktí kolmo k vodnímu sloupci. Paže se pohybují ve tvaru ležaté osmičky, což vytváří trvalý záběr.

![Obr. 1 – Sculling](http://ucebna.sokol.eu/pluginfile.php/701/mod_folder/content/0/obr1-sculling.png?forcedownload=1){.img-responsive}

## Plavecké dýchání

Je považováno za rozhodující plaveckou dovednost. Základní principy plaveckého dýchání jsou společné pro všechny plavecké způsoby. Nádech, který je začleněn do fází jednotlivých PZ, probíhá nad hladinou a poskytuje pracujícím svalům dostatek kyslíku do dalšího nádechu. Proto je rytmus dýchání daný zejména rychlostí a délkou plavané tratě. Výdech je proveden pod hladinou (mimo polohy na zádech) s hlavou v pokračování osy těla, Tato zásada se uplatňuje i při nádechu na straně těla (u kraulu). To znamená, že dochází pouze k rotaci na nádechovou stranu a poté opět k návratu hlavy pod hladinu k provedení výdechu. V nácviku této ZPD řešíme pouze základní princip plaveckého dýchání, kterým je nádech nad hladinou a výdech pod hladinou. Počáteční nácvik provádíme ve vertikálním postavení těla. Pokud cvičenec zvládne opakované dýchání na místě v došlapné hloubce nebo při úchopu za okraj bazénu, přejdeme na opakované dýchání bez opory. Součástí dechových cvičení je i zadržení dechu při delším pobytu pod hladinou (lovení, orientace, skoky).

V nácviku plaveckého dýchání se soustředíme na úplný výdech pod hladinou, aby v krátkém časovém úseku určenému pro nádech (hlava nad hladinou) nebyl ještě prováděn výdech nebo zahájen výdech po jeho zadržení. V rámci nácviku učíme dýchat nosem, ústy i společně. Plavecké dýchání je prohloubené a pravidelné. Zvládnutí plaveckého dýchání je podmínkou plavání bez únavy a správného plavání vůbec.

## Orientace

S pobytem pod hladinou souvisí i orientace. Nacvičujeme ji např. lovením různých předmětů, pohybem po určené dráze, případně cíleným setkáváním cvičenců ve vodním sloupci. Cvičení orientace vede k snadnému stanovení směru plavání i určení polohy nahoře a dole. Její zvládnutí má i významný bezpečnostní efekt. Nácvik orientace provádíme bez plaveckých brýlí s nutností otevřít pod hladinou oči. Užíváme k např. lovení předmětů určité barvy, nebo sudá (lichá) čísla.

## Základní pády a skoky

V rámci ZPD nacvičujeme i základní pády a skoky do vody. Zvládnutím těchto dovedností předejdeme šokovým reakcím při náhodném pádu do vody a současně vytváříme základy startovního skoku. Cvičitel by měl znát rozdíl mezi pádem a skokem (odraz) a při cvičeních tento rozdíl respektovat. Začneme sesedáním z okraje bazénu s možnou dopomocí, která dodává pocit bezpečí. Následuje hlubší zanoření se zadržením dechu. Úvodní seskoky a pády provádíme s dopadem po nohou, pak přidáváme odraz a naposledy zařazujeme pády a skoky s dopadem střemhlav (po hlavě).

## Vznášení, polohování a splývavé polohy

Poslední kapitolou ZPD je vznášení a polohování těla ve vodním prostředí. Tyto dovednosti využívají předchozí nácvik a ovládnutí předchozích dovedností a vedou k zvládnutí základních plaveckých poloh, které se uplatňují ve všech PZ. Začínáme statickými polohami, nejlépe v došlapné hloubce s pasivním i aktivním postavením končetin a hlavy. Začínáme na prsou, hlava a končetiny jsou uvolněné. Tělo spočívá na hladině se zadrženým dechem. Této poloze říkáme medúza.

![Obr. 2 – Medůza](http://ucebna.sokol.eu/pluginfile.php/701/mod_folder/content/0/obr2-meduza.png?forcedownload=1){.img-responsive}

Aktivním přitažením končetin pod tělo vznikne bezoporová poloha s názvem hříbek. 

![Obr. 3 – Hříbek](http://ucebna.sokol.eu/pluginfile.php/701/mod_folder/content/0/obr3-hribek.png?forcedownload=1){.img-responsive}

Pokud přitáhneme z výchozí polohy (medúza) napjaté končetiny ke hladině, vzniká hvězdice. 

![Obr. 4 – Hvězdice](http://ucebna.sokol.eu/pluginfile.php/701/mod_folder/content/0/obr4-hvezdice.png?forcedownload=1){.img-responsive}

Spojením horních i dolních končetin vzniknou obě plavecké polohy na prsou i na zádech. Statická provedení zařazujeme do výcviku zejména pro pochopení celé polohy a aktivní držení jednotlivých segmentů těla. Brzo přecházíme k zaujetí plaveckých poloh po odrazu od stěny bazénu, poté i se střídavou činností dolních končetin (kraulový či znakový kop)

![Obr. 5 – Plavecká poloha na prsou](http://ucebna.sokol.eu/pluginfile.php/701/mod_folder/content/0/obr5-plavecka-poloha-na-prsou.png?forcedownload=1){.img-responsive}

![Obr. 5a – Chybné provedení](http://ucebna.sokol.eu/pluginfile.php/701/mod_folder/content/0/obr5a-chybne-provedeni.png?forcedownload=1){.img-responsive}

![Obr. 5b – Chybné provedení](http://ucebna.sokol.eu/pluginfile.php/701/mod_folder/content/0/obr5b-chybne-provedeni.png?forcedownload=1){.img-responsive}

To je ale již kapitola o nácviku jednotlivých plaveckých způsobů, kterým se budeme věnovat v dalším pokračování této plavecké „kuchařky“.

---

Poznámka nakonec:

Pří závodech sokolské všestrannosti se nejčastěji projevují nedostatky, vzniklé z opomíjení nebo chybného nácviku ZPD. Nejčastěji se vyskytuje chybné plavecké dýchání a asymetrie pohybu. Tyto nedostatky se objevují u všech věkových skupin. Proto je zvládnutí ZPD nutnou podmínkou při přípravě budoucího plavce.

# Kraul

Plavecký způsob (PZ), který je v současnosti nejpoužívanějším prvním PZ po zvládnutí základních plaveckých dovedností. Jedná se o dosud nejrychlejší PZ. Důvodem je malý úhel plavcova těla a hladiny (do 5°), trvalý, nepřerušovaný záběr a přenos paží vzduchem, bez brzdících sil. Jeho úskalí spočívá především v dýchání, které se provádí do strany, v ose plavcova těla. V plaveckých závodech je často zaměňován laickou veřejností kraul jako plavecký způsob s plaveckou disciplínou „volný způsob“. PZ kraul je definován popisem jednotlivých pohybů a jejich souhry. Plavecká disciplína „volný způsob“ je vymezena pravidly plavání a umožňuje použití libovolného PZ. Učíme-li tento PZ, vycházíme ze zvládnuté plavecké polohy na prsou.

## Dolní končetiny (DK)

Začínáme nácvikem střídavého pohybu dolních končetin, který nacvičujeme v sedu na okraji bazénu. Tato poloha vyžaduje předsunutí hýždí vpřed, tak aby úhel mezi DK a trupem plavce byl co nejmenší. Nacvičujeme střídavý pohyb obou končetin v rozsahu cca 40 cm. Kotníky jsou uvolněné a nevytvářejí tzv. „fafjky“ (přitažení nártů k bércům) ani propnuté špičky. Pohyb nohou vychází z kyčlí, kolenní kloub je uvolněný a pasivní. Kop, vedený z kolen je v nácviku častou chybou. Po suché části přípravy nacvičujeme stejný pohyb již v plavecké poloze, nejprve „u žlábku” s úchopem za okraj bazénu, později s držením nadlehčovací pomůcky v natažených pažích a s hlavou v prodloužení těla, tedy v bezdeší. Jsou-li záběry DK dostatečně účinné, zvládne cvičenec touto technikou 8–10 m, někteří i celou šířku bazénu. V často se i u plavců setkáváme s únavou DK, někdy až s křečemi. Tento stav je důsledkem tzv. dvojčinného kopu, tedy kopu, který je veden aktivně (silou) směrem dolů i nahoru. Aktivní část je vedena pouze od hladiny dolů. Návrat končetiny je uvolněný a je spíše důsledkem aktivního kopu druhé končetiny. Dvojčinný kop se vyskytuje pouze u trénovaných plavců, a to jen na krátkých tratích. Význam pohybu DK jako hnací síly se zmenšuje s délkou plavaného úseku a postupně přechází pouze do role stabilizační. Pří nácviku souhry vyžadujeme šestiúderový kop na jeden plavecký cyklus (3 P, 3 L). Z chyb vyskytujících se v činnosti DK ještě uvedu zkracování končetiny v průběhu kopu, tzv. pedálový kop a plácání nártů o hladinu, které může být způsobeno buď prohnutím trupu, nebo kopáním v kolenou.

## Paže

Opět se vrátíme k nastavení záběrových ploch, tak jak jsme je učili v ZPD. Správné provedení tzv. „scullingu” pomůže cvičenci automaticky nasadit plochu ruky kolmo na směr pohybu paže, a tím získat maximum hnacích sil. Záběrová fáze začíná propnutím paže těsně pod hladinou (zanoření). Následuje nastavení záběrových ploch a „uchopení“ vody. Paže zahájí záběrový pohyb šikmo do strany a dolů, otáčí se kolem vysoké polohy lokte a zatahuje vodu pod tělo plavce. Pohyb ukončuje v úplném natažení, těsně u souhlasného stehna. Záběr tak vytváří typický esovitý průběh. Celý pohyb paže je veden co nejblíže k podélné ose plavce. Přenos je zahájen protažením napjaté paže hladinou. Teprve po vyzdvižení paže nad hladinu se dostává loket do vysokého postavení, ve kterém zůstává po celou dobu přenosu, až po opětovné zanoření ruky a propnutí paže vpřed. Častou chybou je aktivní přenos paže, bez volnění záběrového svalstva. Svalovou prací vytvořený laktát pak zvyšuje svojí hladinu v krvi, až svalovou práci zcela zastaví. Kraul je také označován jako „dobíhaná“ technika. Je to proto, že výměna paží (P-L) je uskutečněna před ramenní osou, ale paže se nikdy nedoběhnou (pouze při technickém cvičení). Znamená to, že paže směřuje po zasunutí a propnutí vpřed a na okamžik v propnuté poloze setrvá. Umožní tak druhé paží překonat ramenní osu. Takový pohyb je stabilní a vytváří minimum brzdivých sil. Nácvik pohybu paží začínáme na suchu vedeným pohybem. Cvičitel tím sleduje u cvičence pochopení pohybů i jejich vzájemné souvislosti. Nácvik provádíme bez dýchacích pohybů. Při přechodu do vody provádíme nejprve nácvik jedné paže u okraje bazénu v bočním postavení. Po správném provedení dílčího pohybu obou paží přecházíme k volnému pohybu, nejprve s nadlehčením druhé paže malou deskou. Následuje provedení stejného pohybu paží bez nadlehčení, s držením natažené pasivní paže před ramenem. Trváme na propnutí paže při zahájení i ukončení záběrové fáze. Střídáme pravou í levou paží ve stejné časové dotaci. Zvládne-li cvičenec pohyb paže v záběrové i přenosové fází, přistoupíme k nácviku součinnosti. A pozor! Čím dále od podélné osy plavce je veden záběr (na obou stranách), tím více se uplatňuje u ponořeného těla vlnivý pohyb do strany (pohyb hada). Stejný efekt vyvolává záběr vedený přes podélnou osu plavce. Je-li pohyb obou paží optimální, přidáme střídavý pohyb DK. Stále pracujeme v bezdeší, nejlépe na šířku bazénu.

## Dýchání

Rytmus dýchání je libovolný. Bývá zvolen v souvislosti s rychlostí a vzdáleností plavaného úseku. Dýchání přináší pracujícím svalům potřebný kyslík, ale tkáňová odezva je ryze individuální. Zaměříme se tedy na techniku dýchacích pohybů, které jsou stejné, ať dýcháme vpravo, nebo vlevo, na 2. 3. 4. nebo 5. přenos paží. Pro snadnější pochopení dýchacích pohybů je vhodná praktická ukázka. Následuje nácvik jednotlivých fází kraulového dýchání na suchu. Nácvik provádíme na obě strany. Definitivní stranové provedení nádechu si zvolí sám cvičenec. Nádech je proveden pootočením hlavy, mírně přikloněné k souhlasnému rameni. Vdech je krátký, výdech je zajištěn ústy i nosem pod hladinou, v ose plavcova těla. Častou chybou je zadržování dechu či pouze výdech částečný. Časový úsek, určený pro vdech je velmi krátký a současný výdech (i částečný) společně s nádechem není možné časově stihnout. Tato chyba vede k přerušení plynulosti plavecké lokomoce a k tzv. „sáhování“. Základem nádechu je jeho umístění do pohybu souhlasné paže. Natočení hlavy pro nádech je umístěno do dokončovací fáze záběru souhlasné paže. Druhá paže současně ještě nezahájila záběr. Hlava se ihned po nádechu vrací pod hladinu, do osy pohybu plavce. Pod hladinou je proveden řízený a úplný výdech ústy i nosem. V nácviku i v plavecké souhře zamezíme protilehlému postavení nadechující hlavy a přenášené souhlasné paže. Další častou chybou při zahájení záběru je vedení paže dolů (ke dnu) a nikoliv vpřed. Tato chyba souvisí se strachem nadýchnout se v úrovni hladiny. Plavec se proto „opírá“ o vodu aby zajistil pro nádech vyšší polohu hlavy. Biomechanický účinek je ale zcela opačný. Nácvik dýchání provádíme po suché přípravě vždy odděleně na obou stranách při držení okraje bazénu a v připažení nádechové paže. Tělo je tak postaveno bokem a v mírném předklonu. Nacvičujeme tedy pouze pohyb stranou a zpět. Dáváme pozor, aby cvičenec hlavu pouze otáčel a současně nezvedal. Po zvládnutí tohoto izolovaného pohybu přidáme celý pohybový cyklus volné paže. Druhá paže zajišťuje úchop a stabilitu. Dbáme na současné protažení paže před i po dokončení záběru. Stejné cvičení nacvičujeme na šířku bazénu, nejprve vždy jednou paží se současným pohybem DK a nadlehčením pasivní paže. Paže se poté mohou střídat na plavecké desce s nácvikem dýchání na obě strany. Po bezproblémovém provedení nádechu i výdechu přejdeme k nácviku dýchání bez nadlehčení a již zvoleným stranovým provedením. Jako dýchací cvičení se často zařazuje celá souhra s přetáčením plavcova těla v polohách bok - bok. Dýchání je v PZ limitující dovedností. Bez jeho zvládnutí nelze tento PZ ovládnout. Stejně jako ostatní PZ způsobuje jeho nezvládnutí vznik poloplavce, který je nebezpečný sobě i svému okolí.

Po dýchání přecházíme v nácviku k souhře všech naučených dovedností. V souhře se soustředíme hlavně na koordinaci práce paží a dýchání. V souhře si všímáme postavení hlavy a rozsahu pohybu paží. Paže využívají maximálně svůj anatomický rozsah a poskytují tak čas pro dýchání. Zároveň poskytuje záběrová trajektorie a správné nastavení záběrových ploch maximální zisk záběrových sil. Klidné a dlouhodobé plavání kraulem je výsledkem nejen zvládnutí dílčích pohybů a jejích souhry, ale je potřeba tento PZ tzv. „vyplavat“. To jsme ale jíž v pocitové sféře každého plavce.

# Znak

Plavecký způsob (PZ), který řadíme mezi střídavé. Dolní i horní končetiny vytvářejí trvalý záběr, na kterém se podílejí střídavě obě podélné poloviny těla. Jedná se o PZ, kterým můžeme zahájit plaveckou výuku, zvláště pokud svěřencům dělá potíže zanořování hlavy a rytmické výdechy pod hladinu. To však neznamená, že rezignujeme na obsah základních plaveckých dovedností.

## Poloha

Znak je jediným PZ, který se plave v poloze na zádech. Právě udržení optimální polohy je základem ke zvládnutí tohoto PZ. Tělo se po celou dobu pohybového cyklu nachází ve vodorovné poloze.

![Obr. 6a – Plavecká poloha na zádech](http://ucebna.sokol.eu/pluginfile.php/701/mod_folder/content/0/obr6a-plavecka-poloha-na-zadech.png?forcedownload=1){.img-responsive}

Oblast pánve je podsazená a nesmí dojít k tzv. „přisednutí“, tedy vysazení pánve směrem dolů (ke dnu). Stejný důsledek má i zvednutí hlavy od podélné osy těla nad hladinu. Tuto chybu dělají často začátečníci, aby zamezili kontaktu obličejové části s vodou. V obou případech je následkem těchto chyb zanoření těla pod hladinu a znemožnění plaveckých pohybů.

![Obr. 6b – Chybné provedení](http://ucebna.sokol.eu/pluginfile.php/701/mod_folder/content/0/obr6b-chybne-provedeni.png?forcedownload=1){.img-responsive}

Na udržení plavecké polohy se výrazně podílejí i dolní končetiny, které pracují těsně pod hladinou, v prodloužení těla.

Při střídání činnosti pravých a levých končetin dochází k výrazné rotaci těla kolem podélné osy. Rotace těla umožňuje kvalitní záběr HK. Pozor! Rotace se nesmí zúčastnit hlava plavce, která je nejstabilnějším bodem v celé souhře. V nácviku se soustředíme zejména na splývání na zádech s odrazem od stěny bazénu, zpevnění těla při rotacích a ve vzpažení. Vzpažené paže je nutné udržet na hladině, v prodloužení celého těla. Pokud plavec zvedá paže nad hladinu (často s hlavou), nelze udržet plaveckou polohu a dojde k zanoření. 

## Dolní končetiny (DK)

Jedná se o pravidelnou střídavou práci DK. Celá souhra DK je obdobná jako u PZ kraul s tím, že vzhledem k opačné poloze je hnací síla vytvářena kopem nahoru. Na rozdíl od kraulu se při znaku uplatňuje výhradně 6ti úderová technika (3x P a 3x L v jednom cyklu). Činnost DK se podílí na udržení polohy a vytváří rozhodující hnací sílu plavce. Velmi častou chybou je provedení kopu pouze z kolen (pouze bérci a nárty). Takto provedený kop žádné hnací síly nevytváří a plavec zůstává na místě. Správně provedený kop vychází z kyčlí. Mírné vykývnutí DK v kolenou je způsobeno pohybem končetiny v hustém prostředí (vodě), ale nejedná se o vedený, tedy vědomý pohyb. Často se také vyskytuje v průběhu kopu zkracování DK (pedálový pohyb). Kop musí být proveden v anatomické délce DK. Při nácviku dáváme pozor na uvolněnost hlezenních kloubů (kotníků), ale začínající plavce na jejich uvolnění zvlášť neupozorňujeme. Slovní pokyn vede často k jejich fixaci. Pohyb DK i uvolněnost kotníků je vhodné nacvičovat i na suchu, zpravidla na okraji bazénu, nebo na startovním bloku. Správně provedený kop poznáme podle čeření hladiny nad nárty nohou. V žádném případě se neobjevují stehna, nebo nárty nad hladinou. Veškerá činnost DK probíhá pouze do úrovně hladiny.

## Horní končetiny (HK)

Střídavá práce HK se dělí na fázi záběrovou a fázi přenosu. Obě fáze na sebe plynule navazují a tvoří uzavřenou křivku. Záběr je zahájen zasunutím paže do vody, a to malíkovou hranou. Záběr je veden podél těla v šíři ramen. Postupně se paže ohýbá v lokti až do úhlu cca 90–100°. Zabírající strana se vytáčí podle podélné osy a umožňuje tak celé provedení záběru pod hladinou. Druhá polovina záběru zahrnuje postupné natahování HK a návrat rotace trupu. Záběr je ukončen v oblasti stehna zrychleným pohybem předloktí a ruky, dlaní směrem ke dnu. Plavec se tak „opírá“ o vodní sloupec a snadněji tak udržuje plaveckou polohu. Pozor! Vzájemné postavení paží při jejich činnosti je vždy 180°! Paže se tedy „nedohánějí“. V extrémně chybném provedení můžeme vidět i připažování paží s mezizáběrovou přestávkou. Při nácviku iniciujeme výměnu paží (záběr – přenos) vždy spodní rukou, která dokončila záběr. Správnou činnost paží můžeme učit i jednotlivě. Druhá paže je ve vzpažení nadlehčována malou plaveckou deskou. Po zvládnutí dílčích pohybů přecházíme k souhře HK.

## Dýchání

Dýchání u PZ znak není součástí pevně stanovené plavecké souhry. Zpravidla se uplatňuje rytmizované dýchání, při kterém je vdech situován do ukončení a před zahájením záběru. Výdech je prováděn během záběru a v průběhu přenosu paže. Je nutné dýchat pravidelně a nezadržovat dech. Zadržování dechu vytváří v pracujícím organizmu kyslíkový dluh, který může dalšímu plavání až úplně zabránit (celotělová křeč). Vnikání vody do hlavových dutin zabráníme výdechem ústy a nosem a mírným přitažením brady k hrudníku (ne zvedáním).

## Souhra

Je výsledkem správně zaujaté polohy, 6ti úderového znakového kopu a opoziční činnosti paží. Při správné činnosti horních i dolních končetin nevzniká v souhře žádná mezizáběrová pauza. Obezřetně používáme při nácviku plavecké pomůcky, které by během cvičení neměly sloužit k nadlehčování polohy.


# Prsa

Tento plavecký způsob (PZ) je ve středoevropském regionu považován za tradiční. Až po použití elektromyografických metod se zjistilo, že PZ prsa je koordinačně nejnáročnějším PZ, což s sebou přináší (v nezávodním provedení) celou řadu chyb v technice. Správnou techniku tohoto PZ používá jen malé procento plavců. Z tohoto důvodu se tento PZ nedoporučuje pro nácvik prvního PZ.

## Poloha

Plavcova poloha je během jednoho plaveckého kroku proměnlivá. Ve fázi splývání zaujímá plavec maximálně protaženou polohu s hlavou mezi pažemi a se zanořenou obličejovou částí hlavy. Pohyb jednotlivých segmentů plavcova těla se na okamžik zastavuje a plavec provádí výdech. Při zahájení záběru zůstává poloha těla nízká. Změna přichází v závěru záběrové fáze paží, kdy plavec zvedá hlavu a horní část trupu a provádí vdech. Následuje návrat hlavy a trupu zpět do splývání a bezprostředně následuje kop DK. Celý cyklus je zakončen opět splýváním.

## Dolní končetiny (DK)

Celý nácvik práce DK směřujeme ke znění plaveckých pravidel, a to že se jedná o práci současnou a symetrickou. Není přípustné, aby DK pracovaly odděleně, nebo každá v jiné hloubce. Obě chyby se projeví jako „křivý střih“. Koordinaci prsového kopu nacvičujeme nejprve na okraji bazénu nebo v leže na prsou na podložce. To umožní případnou korekci pohybu nebo jeho vedení. Potom přecházíme k nácviku již v bazénu, a to úchopem za žlábek nebo okraj bazénu. Při samostatném pohybu se s úspěchem používá plavecká deska, která nadlehčuje přední polovinu těla. Je vhodné ihned po zvládnutí správného postavení nohou koordinovat tento pohyb s dýcháním, zejména s výdechem do vody ve splývavé poloze. Technika kopu je dvoudobá a dělí se na fázi přípravnou (přenos) a záběrovou. Přípravná fáze začíná pomalým přitahováním pat ze splývání až do mezní polohy u boků a končí správným nastavením nohou a chodidel před provedením kopu. V tomto nastavení jsou kolena vzdálena od sebe maximálně na šířku boků. Vzájemné postavení kotníků je širší, než je postavení kolen. Chodidla jsou vytočena ven a přitažena k bércům (fajfky). Bezprostředně po správném nastavení DK následuje záběr. Záběr je veden energicky do stran a vzad a je ukončen uvolněním DK a splýváním. Doba splývání je shodná s úplným výdechem do vody a může se lišit s rychlostí plavání. Stehna zůstávají po celou dobu pohybu DK v prodloužení těla a nejsou podtahována pod tělo.

## Horní končetiny (HK)

Opět je nutné dodržet symetričnost a současnost pohybu (pravidla). Pohyb HK vychází ze splývání, při kterém se HK nacházejí „v klidu“. Častou chybou je nedokončení natahování paži vedle sebe do splývání a zahájení záběru pokrčenými pažemi do stran bez mezizáběrové pauzy ve splývání. Vlastní záběr je zahájen nastavením záběrových ploch (dlaně a předloktí). Následuje pohyb HK šikmo dolů a vzad cca v šíři ramen. V předozadním směru nepřekročí paže ramenní osu a lokty jsou prudce staženy pod ramena. Tělo plavce se v tuto chvíli zvedá přední polovinou nad hladinu a plavec nadechuje. Následuje sklopení hlavy a opět energický přenos paží vpřed do splývání. V závodním plavání se dělí jednotlivé činnosti HK na fáze přípravnou, záběrovou, přenosovou a splývání. Ve výuce nám postačí používat záběr a přenos (stejně jako u DK). Při nácviku správné činnosti HK využíváme vedený pohyb na suchu i ukázku. Nejčastější chyby při práci HK  je „hlazení vody“, kdy je záběr veden těsně pod hladinou malíkovými hranami, dále přetahování paží za ramenní osu, podtahování paží až do připažení a nedokončení splývavé polohy.

## Dýchání

Vdech je energický a je umístěn do závěrečné fáze záběru, tedy do okamžiku, kdy je trup plavce vysoko nad hladinou. Následuje sklopení hlavy a návrat trupu do hladiny. Výdech je proveden v závěrečné fázi přenosu a ve splývání. Další pohybový cyklus (plavecký krok) může být zahájen až po úplném dokončení výdechu. Výdech je úplný, nesmí dojít k zadržování dechu, nebo plavání více cyklů na jeden nádech. Při nepravidelném dýchání, nebo zadržování dechu vzniká v organizmu kyslíkový dluh, který může jakékoliv pohybové činnosti (plavání) zabránit. Vdech i výdech musí být proveden v každém pohybovém cyklu (pravidla).

## Souhra

Jak je uvedeno v úvodu, jsou prsa koordinačně nejnáročnějším PZ. Ze splývavé polohy na prsou je pohyb zahájen pažemi, a to záběrem. Při jeho ukončování následuje vdech a současně probíhá přípravná fáze DK (přitahování, přenos). V okamžiku zahájení prsařského kopu je již hlava položena do hladiny a paže dokončují přenos. Celý cyklus je dokončen splýváním a výdechem. Délka splývání je daná rychlostí plavání a plavanou vzdáleností. I u těch nejlepších plaveckých výkonů plavaných tímto PZ je fáze splývání jednoznačně patrná. Dvě nejčastější chyby u PZ prsa jsou dýchání nad hladinou, bez koordinace s plaveckou souhrou a zadržování paží (mezizáběrová pauza) pod hrudníkem plavce. Tato chyba má za následek nedokončení přenosu paží do splývání a předčasné zahájení záběru do stran.





<script>markdeepOptions={tocStyle:'none'}</script>

<!-- <link rel="stylesheet" href="https://casual-effects.com/markdeep/latest/slides.css?"> -->

<!-- Markdeep: --><script src="https://casual-effects.com/markdeep/latest/markdeep.min.js"></script><script>window.alreadyProcessedMarkdeep||(document.body.style.visibility="visible")</script>
