<meta charset="utf-8">


**Připomínky k návrhu Metodického pokynu odboru sportovní všestrannosti**
  Milan Hybner
  náčelník
  Sokolská župa Barákova
  [🖉][]


[🖉]: http://www.m23.cz/95qb58CNfPBfbuOgFAYT.md.html?noformat


Uvedená čísla stran vychází z číslování dokumentu [Materiály OV ČOS podzim 2017.pdf](https://drive.google.com/open?id=0B0w6gDorCVUkekVuc0UtOGFiWFJfOUdvOFlsUmNLVGxqaUtB) zaslaného dne 3. 11. 2017.

# Způsob předložení dokumentu

Materiál byl zaslán do župy 3. listopadu s informací o podání připomínek do 10. 11. 2017.

Podle Řádu č. 1/2011, který upravuje tvorbu schvalování a publikování a evidenci vnitřních organizačních norem sokolského hnutí, se zasílá návrh směrnice či řádu do připomínkového řízení s lhůtou 30 dní na vypořádání připomínek. Přestože to řád přímo neukládá u norem navrhovaných v programových útvarech, v rámci zvyklostí bychom tuto lhůtu očekávali. 

# Název navrhované normy neodpovídá obsahu dokumentu  

Pokud se jedná o Metodický pokyn, pak je nutné doplnit k čemu (např. „Metodický pokyn z MŠMT k zajištění BOZ“). Z textu dokumentu ale vyplývá, že se jedná o OŘ – zřejmě organizační řád (viz Závěrečné ustanovení), zkratka není nikde vysvětlena v úvodu. Pokud se jedná o řád – pak jej schvaluje dle výše uvedené normy (1/2011) kolektivní orgán, tedy výbor ČOS, nikoliv P ČOS. Tento rozpor v terminologii je nutné vysvětlit a upravit název tak, aby odpovídal. 

# Je nutné uvést do souladu názvy programového útvaru se stanovami

Dle článku 9.7.1. [Stanov ČOS](http://sokol.eu/priloha/10056/stanovy-cos-schvalene-11-sjezdem-cos.pdf) je název odboru: odbor všestrannosti ČOS, nikoliv odbor sportovní všestrannosti. Toto slovní spojení je nutné vypustit, nebo upravit Stanovy ČOS. Pokud je záměrem přejmenovat odbor (včetně úprav stanov), pak je nutné sjednotit použití slovního spojení sportovní všestrannost v celém dokumentu, nebo na začátku uvést vysvětlení „dále jen jako odbor všestrannosti“. Zároveň v dokumentu nejsou vysvětleny zkratky (např. OŘ). Všechny vnitrospolkové normy vychází ze stanov, nemohou tedy být s nimi v rozporu, ani používat jinou terminologii, než jaká je v nich uvedena.

# Formální úprava

Je nutné očíslovat odstavce a nadpisy a odstranit překlepy („pohybového gramotnosti“ na str. 12, „čeleny ČOS“ na str. 14).

# Základní pojmy a dokumenty odboru sportovní všestrannosti ČOS

V dokumentu (např. str. 14) se hovoří o „realizaci koncepce tělesné výchovy a sportu v rámci oblasti sportu a rekreačního sportu“. Dokument není uveden mezi základními dokumenty, pojem koncepce není vysvětlen, není jasné, o co se jedná. Kdo koncepci připravuje a jak? Není spíše myšlen program?

# Odborné komise

„Jsou nejvyšší odbornou autoritou v dané oblasti“ – jaké jsou odborné požadavky na členy komise, kdo rozhoduje o odbornosti?  Dále „v rámci sportu pro všechny v ČOS“ – tuto formulaci upravit: „v rámci odboru všestrannosti ČOS“. Norma může upravit, dle našeho názoru, pouze činnost vykonávanou v rámci a mantinelech odborného programového útvaru (např. dle definice uvedené na str. 12, mohou do sportu pro všechny být zahrnuty i některé oddíly odboru sportu…).   

# Nesrozumitelné formulace a větné konstrukce

Viz např. Sbor župních náčelníků, str. 13: „Projednává a hlasováním přijímá usnesení o směru rozvoje sportu pro všechny a rekreačního sportu v ČOS všech věkových kategorií v rámci zásad a směru programu rozvoje činnosti ČOS, stanovených sjezdem ČOS“.

Není jasné, co znamená: „Zásad a směru programu rozvoje činnosti ČOS“. Chybí zde návaznost, v zápisu ze sjezdu ČOS jsme dokument s tímto názvem nedohledali.

Návrh úpravy: „V návaznosti na Zásady a směr programu rozvoje činnosti ČOS“ (pokud se takto dokument jmenuje), nebo lépe:„V návaznosti na Program rozvoje činnosti ČOS, stanovených sjezdem, projednává a hlasováním přijímá usnesení o směru rozvoje programu v odboru všestrannosti.“

# Nejasné vymezení součinnosti a vztahů mezi činovnickým a zaměstnaneckým aparátem

Např. na tr. 14: „Úzce spolupracují s určeným metodikem všestrannosti…“, za podporu a administrativní zajištění činnosti sborů a komisí by měl zodpovídat povřený metodik a ten se zodpovídat vedoucímu oddělení (nejedná se o spolupráci, možná ještě součinnost). V praxi je nutné administrativně zajistit chod sboru či komise (zápisy, pozvánky, zprávy atd…). Pro činnost sboru a komisí je nutné mít odpovídající podmínky, které zajišťuje zaměstnanecký aparát. 

# Frekvence svolání sboru župních náčelníků a náčelnic

Sbor župních náčelníků a náčelnic (str. 13): „Zasedání sboru župních náčelníků a náčelnic ČOS svolávají […] minimálně jednou ročně.“ Navrhujeme zachovat frekvenci zasedání na minimu 2× ročně.

# Vedení náčelnictva ČOS (str. 14)

Poslední větu upravit na: „Předkládá výboru ČOS zprávy o své činnosti za uplynulé období a plán činnosti na příští období, schválené sborem župních náčelníků a náčelnic ČOS.“

# Cvičitelské sbory (str. 14)

Z věty „Cvičitelské sbory je možno upravit podle aktuální potřeb“ není zřejmé, kdo sbory upravuje (vedení náčelnictva, sbor župních N+N?); je třeba blíže specifikovat.

# Místonáčelníci a místonáčelnice (str. 15 a 17)

Pověření k řízení konkrétní oblasti činnosti by mělo vycházet z rozhodnutí kolektivního orgánu, ze kterého byl místonáčelník/místonáčelnice zvolen, případně z pověření vedení náčelnictva.   

# Nejasné rozdělení kompetencí a dvojí řízení

Viz str. 16: „Za činnost cvičitelského sboru zodpovídá pověřená členka vedení náčelnictva žen ČOS a jeho vedoucí.“

Jde o dvojí řízení. Odpovědnost může nést vždy na jedné úrovni řízení jeden člověk. Stejný případ je u cvičitelského sboru náčelnictva mužů. Navrhujeme upravit na: „Za činnost cvičitelského sboru zodpovídá jeho vedoucí pověřené člence vedení náčelnictva žen ČOS.“ nebo na „Za činnost cvičitelského sboru zodpovídá pověřená členka vedení náčelnictva žen ČOS.“ Stejně tak upravit i u náčelnictva mužů.

Stejný případ viz str. 16 – cvičitelské sbory sletových skladeb

Viz: „Ve své činnosti podléhají náčelnici ČOS, s níž úzce spolupracují, právě tak jako s vedoucím režijní komise HTV.“

Dvojí řízení a nejasné určení kompetence. Pokud podléhají (úroveň jednání s podřízeným), pak nemohou spolupracovat (úroveň jednání rovný s rovným) a zároveň podléhat a spolupracovat s vedoucím režijní komise. Je nutné přeformulovat a jasně vymezit rámec a vztah odpovědnosti a pravomoci.

# Pouze obecné zmíněno vymezení činnosti, úkolů, kompetencí a odpovědností u zaměstnaneckého aparátu – oddělení OV. (str. 18)

Uvedeno je pouze, bez dalšího upřesnění, že odbor vytváří podmínky pro práci cv. sborů a komisí NOV, ale dále není upřesněno jakým způsobem, kdo zajišťuje (ve smyslu rozdělení činností mezi metodiky, odb. referenty a referenty) a co.

Nejsou určeny kompetence a odpovědnosti podřízených (zaměstnanců) vedoucího oddělení – jak mezi sebou, tak ve vztahu k činovnickému aparátu. Pokud je tato oblast zpracována v jiném Organizačním řádu nebo dokumentu, pak chybí odkaz, podle kterého je činnost zaměstnaneckého aparátu usměrňována. Pokud jiný dokument není a v závěrečném ustanovení se zmiňuje o závaznosti pro pracovníky OV ČOS (dá se tedy usuzovat, že se jedná pouze o tuto normu) pak jsou zcela nedostatečně řešeny kompetence a odpovědnosti pracovníků oddělení. 

Chybí návaznost na plnění úkolů ze sjezdu ČOS, V ČOS a P ČOS u vedoucího oddělení (str. 18, - vedoucí oddělení). Doplnit o formulaci: „- zodpovídá za plnění usnesení a úkolů P ČOS, V ČOS a sjezdu ČOS“. (v návaznosti na bod 9.4 [Stanov ČOS](http://sokol.eu/priloha/10056/stanovy-cos-schvalene-11-sjezdem-cos.pdf)), případně, pokud tuto odpovědnost mají náčelníci a náčelnice, pak lze upravit jako: „- poskytuje součinnost náčelníkovi a náčelnici při plnění usnesení a úkolů P ČOS, V ČOS a sjezdu ČOS.“ 

# Závěrečná ustanovení

„Tento OŘ je závazný pro oblast sportu pro všechny organizovanou v ČOS.“

Stanovy neznají (z pohledu organizačního členění) pojem „oblast sportu pro všechny“, tuto větu je nutné přeformulovat na „Tento Organizační řád je závazný pro odbor všestrannosti ČOS, všechny členy sboru župních N+N a pracovníky oddělení OV ČOS, kteří s tímto Organizačním řádem budou prokazatelně seznámeni.“

# Závěr

**Vzhledem k výše uvedeným skutečnostem se domníváme, že předkládaný materiál je nutné dále prodiskutovat v rámci delšího časového období, přepracovat, a po vypořádání připomínek předložit na jarním zasedání sboru župních N+N.**

---

Schváleno na jednání náčelníků a náčelnic jednot župy Barákovy dne 2017-11-09.


<script>markdeepOptions={tocStyle:'none'}</script>
<!-- Markdeep: --><style class="fallback">body{visibility:hidden;white-space:pre;font-family:monospace}</style><script src="markdeep.min.js"></script><script src="https://casual-effects.com/markdeep/latest/markdeep.min.js"></script><script>window.alreadyProcessedMarkdeep||(document.body.style.visibility="visible")</script>